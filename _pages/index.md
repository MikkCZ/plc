---
title: Výhody operačního systému Linux
permalink: /
redirect_from:
  - vyhody.html
  - index_new.html
  - keyw.html
layout: default
---
### Vyzkoušejte Linux, o kterém jste zatím jen četli
Pokud přemýšlíte, **jestli a proč zvolit Linux jako operační systém**, přečtěte si následující řádky, které vám pomohou rozhodování ulehčit.

## Moderní operační systém
**Linux** je moderní operační systém (OS) a jeho **ovládání je stejně přívětivé jako u jiných systémů**. Podobu Linuxu z velké části určuje jeho grafické prostředí. Váš Linux může vypadat klasicky jako Windows s hlavní lištou a nabídkou "Start", nebo naopak velmi futuristicky s funkcemi jako jsou 3D plochy. A nebudete k jeho fungování potřebovat ani žádný supermoderní počítač. Linux funguje na běžném hardwaru, stolních počítačích i laptopech.

Mezi nejpoužívanější a nejvyspělejší grafické prostředí patří GNOME, KDE, Xfce, Cinnamon nebo MATE. Nemusíte se ale bát žádného složitého výběru. Grafické prostředí je vždy součástí každé [distribuce]({{ site.baseurl }}{% link _pages/kde-ziskat.md %}) pro běžné uživatele. Navíc jako je možné měnit celý Linux, je možné měnit i jeho vzhled. Přeneste si třeba barvy svého pokoje i na monitor.

## Bezpečný - bez virů a spywaru
Doby, kdy jste báli o svá data, jsou pryč. Linux je sám o sobě velmi dobře navržen a jen tak někdo nepovolaný se do něj nedostane. Žádný vir ani spyware vám nebude probírat poštu a vaše přihlašovací údaje, dokumenty, fotografie i hudba budou v bezpečí. Všechno v **plné verzi**, **bez registrace**, **bez odesílání dat** a bez nutnosti instalace dalších antivirových programů nebo firewallu, které Linux samozřejmě také má. Aktualizace systému jsou dostupné zdarma a včas, pro každého a bez rozdílu.

## Zcela ovladatelný
Při nákupu počítače si většinou svůj operační systém vybrat nemůžete. Musíte si ho koupit s Windows a nebo... s Windows. Instalací Linuxu získáte **svobodu**. Linux **neodesílá žádné citlivé informace** bez vašeho vědomí. Za všechno se ale "platí". V případě Linuxu ale jen vaší chutí si přivyknout na nové a **dříve netušené možnosti**.

Vždy si můžete [vybrat distribuci]({{ site.baseurl }}{% link _pages/kde-ziskat.md %}), software, který chcete používat, filosofii, která vám vyhovuje nejlépe, stejně jako vzhled a prostředí, ve kterém chcete pracovat. Můžete si vybrat práci se systémem na nejrůznějších úrovních od [začátečníka](http://bbs.cvut.cz/~covex/linux/newbie.html) až po [pokročilé](http://bbs.cvut.cz/~covex/linux/kouzlo_cmdline.html).

Chování Linuxu je za každých okolností předvídatelné, ovladatelné a dohledatelné. S Linuxem se nedostanete do situace, kdy byste nemohli přijít na to, co a jak systém nebo aplikace dělá. Všechny služby, které na systému běží, máte plně pod kontrolou.

## Velké množství aplikací
V každé linuxové distribuci naleznete od začátku **velký výběr nejrůznějších aplikací** a mnoho dalších si můžete doinstalovat v "obchodu" (samozřejmě zdarma a v plné verzi).

Webový prohlížeč, mediální přehrávač, kancelářský balík, poštovní klient, grafické, 3D i jiné editory, komunikační nástroje a další software uspokojí všechny běžné potřeby při práci s počítačem. S Linuxem si navíc můžete vybrat ty konkrétní programy, které vám nejvíce vyhovují. Naprostá většina těchto aplikací je k dispozici zcela **zdarma** a bez omezení.

Pokud hledáte vhodnou náhradu aplikací zkuste se podívat do naší [tabulky ekvivalentních aplikací]({{ site.baseurl }}{% link _pages/ekvivalenty.md %}).

## Internet samozřejmostí
Přístup k internetu je samozřejmostí a u Linuxu je tomu nejinak. Můžete používat na Linuxu asi nejrozšířenější Firefox nebo další z [dostupných webových prohlížečů]({{ site.baseurl }}{% link _pages/ekvivalenty.md %}#internet), které znáte z Windows a jiných systémů. Není nic jednoduššího, než si svá nastavení, hesla a záložky sesynchronizovat nebo [převést do Linuxu]({{ site.baseurl }}{% link _pages/prevod-dat.md %}).

Přístup k vaší poště vám zprostředkuje [Thunderbird](https://www.mozilla.cz/produkty/thunderbird/) a se svými přáteli můžete komunikovat pomocí kecálka [Pidgin](http://www.pidgin.cz/), [Skype](https://www.skype.com/cs/get-skype/) nebo [Facebooku](https://messengerfordesktop.com/).

## Kancelářské nástroje (Office)
Mezi aplikacemi každé větší [distribuce]({{ site.baseurl }}{% link _pages/kde-ziskat.md %}) najdete kancelářský balík s **editorem textů**, **tabulkovým procesorem**, nástrojem pro **tvorbu prezentací** a dalšími. Nenajdete v nich sice Microsoft Office, ale jejich svobodnou alternativu [LibreOffice](https://cs.libreoffice.org/). LibreOffice, dříve OpenOffice, je skvělou ukázkou otevřeného multiplatformního softwaru, a můžete ho znát i ze světa Windows.

O práci s poštou a kalendářem se vám na Linuxu postarají vestavěné aplikace, nebo můžete používat třeba [Thunderbird](https://www.mozilla.cz/produkty/thunderbird/) a pomocí webového prohlížeče i webová rozhraní.

## Multimédia
Měli jste někdy problémy s přehráváním nějakého filmu? Chyběl vám kodek, nebo prostě přehrávač odmítl daný formát přehrát? Pak byste měli zkusit svobodný [VLC media Player](https://www.videolan.org/) nebo některý další z řady [přehrávačů]({{ site.baseurl }}{% link _pages/ekvivalenty.md %}#video).

Linux nabízí nespočet [hudebních přehrávačů]({{ site.baseurl }}{% link _pages/ekvivalenty.md %}#hudba), které se vám mohou postarat o organizaci hudební kolekce. Podobně vám další aplikace pomohou s utříděním všech vašich fotografií. Stačí vybrat ve správci softwaru z dostupných programů ten, který vám nejlépe vyhovuje, nebo použijte ten, který linuxová [distribuce]({{ site.baseurl }}{% link _pages/kde-ziskat.md %}) už obsahuje.

Linux sice nevyrostl jako multimediální systém, ale bez problému zvládá všechny oblasti multimediální zábavy. Používají ho i filmová studia. Žádné hledání po internetu nebo stahování trial verzí.

## Hry
Hraní her není typickým využitím Linuxu. Výběr her je ale kvalitní. O hraní na Linuxu je třeba celý web [GamingOnLinux](https://www.gamingonlinux.com/).

Linuxové hry najdete na [Steamu](https://store.steampowered.com/linux), kde má Linux i živou [hráčskou komunitu](https://steamcommunity.com/linux). Hrát můžete i mnoho her pomocí [Wine](https://www.winehq.org/) a [PlayOnLinux](https://www.playonlinux.com/en/), což jsou projekty, které umožňují spouštět hry a aplikace napsané pro systém Windows. Zkušenosti s kompatibilitou jednotlivých aplikací můžete dohledat v [této databázi](https://appdb.winehq.org/).

Pro správu her pod Linuxem můžete použít například [Lutris](https://lutris.net/). Tato aplikace vám umožní spravovat [Steam](https://store.steampowered.com/linux) hry, [Wine](https://www.winehq.org/) hry a nativní Linuxové hry. Stránky aplikace také obsahují množství [instalačních skriptů](https://lutris.net/games/), které vám usnadní instalaci.

Z her napsaných přímo pro Linux vybíráme:
- [Battle of Wesnoth](https://www.wesnoth.org/) - tahová strategie (Nyní dostupná také na [Steamu](https://store.steampowered.com/linux))
- [FlightGear](http://www.flightgear.org/) - letecký simulátor
- [OpenTTD - Open Transport Tycoon](https://www.openttd.com/)
- [SuperTuxKart](https://supertuxkart.net/) - závody s maskoty svobodných projektů
- [WarZone 2100](https://wz2100.net/)

Na Linuxu funguje i [DOSBox](https://www.dosbox.com/) nebo [ScummVM](https://www.scummvm.org/), se kterými spustíte i staré DOSové hry.

## Variabilní a přizpůsobitelný
Linux **lze výkonově i vzhledově přizpůsobit** každému požadavku. Linuxové jádro se začalo vyvíjet v roce 1991. Posléze bylo použito jako základ kompletního operačního systému společně s programy projektu GNU. Od té doby je Linux svobodným operačním systémem volně dostupným pro každého. Můžete ho používat na stolním počítači i notebooku. Jádro Linuxu používá pod kapotou i mobilní operační systém Android.

## Vzdálená správa a použití
Na Linuxu **je možné pracovat vzdáleně**, a to mnoha různými způsoby. Z příkazové řádky, v kompletním grafickém rozhraní, nebo spuštěním konkrétní aplikace.

Pomocí vzdálené správy vám váš zkušenější kolega nebo kamarád může snadno pomoci s každým problémem, který řešíte, nebo se naopak můžete z práce přihlásit na svůj počítač doma. S Linuxem si můžete na svém počítači spustit nejrůznější druhy služeb jako např. webový (<abbr title="Hyper Text Transfer Protocol">HTTP</abbr>) nebo souborový (<abbr title="File Transfer Protocol">FTP</abbr>) server.

## Kvalifikovaná podpora a dokumentace
S Linuxem pracuje na celém světě velké množství lidí, včetně odborníků, kteří jsou ochotni se s vámi podělit o svoje zkušenosti. **Většinu dokumentace a návodů naleznete snadno na internetu**.

A v diskusních fórech se s vámi o své zkušenosti podělí a poradí vám mnoho nadšených uživatelů. Odměnou všem ostatním bude to, že jednou vy pomůžete řešit stejný problém někomu jinému. Podporu si ale samozřejmě můžete i koupit jako službu.

## Dostupný v češtině
Většina aplikací **na vás bude mluvit česky**. Ač je angličtina hlavním používaným jazykem, Linux a jeho aplikace jsou [velmi dobře lokalizovány (překládány) do češtiny](http://www.l10n.cz/). Navíc můžete mít v jedné instalaci nainstalované jak kompletní české, tak např. i německé či hebrejské prostředí, libovolně mezi nimi přepínat.

## Pro všechny zdarma
V podstatě **všechny linuxové distribuce jsou k dispozici zdarma**, protože se jedná o **svobodný software**. Nejsnadněji jsou dostupné [ke stažení z internetu]({{ site.baseurl }}{% link _pages/kde-ziskat.md %}). Můžete si však i [objednat](https://www.linuxmarket.cz/) USB flash disk nebo DVD až domů, včetně různých příruček.

Pokud chcete, je možné Linux, s cílenou podporou a doplňky, zakoupit u specializovaných distributorů. Je však na vás, zda hodláte za podporu platit. Systém samotný je vždy, jakožto [svobodný software](https://cs.wikipedia.org/wiki/Svobodn%C3%BD_software), zdarma. Už nebudete muset přemýšlet nad legálností softwaru, nebudete potřebovat registrační klíče. Využívejte výhody legálního operačního systému bez jakýchkoli obtěžujících omezení.

Na vývoji Linuxu se podílí nesmírné množství lidí z celého světa, často ve svém volném čase a pro zábavu. Proto svou práci dávají k dispozici zdarma. Vývoj Linuxu podporují i velké společnosti jako [Red Hat](https://www.redhat.cz/), [IBM](http://www.ibm.cz/), [Novell](http://www.novell.cz/) nebo [Intel](https://www.intel.com/). Nikdo vás ale nenutí komukoli cokoli vracet či platit, ale pokud chcete, můžete sami přispět a Linux vylepšovat. Zapojit se lze nejrůznějšími způsoby - od pomoci při hlášení nalezených chyb, přes [překlady do češtiny](http://www.l10n.cz/) až po programování.

## Linux mne zaujal a [chci ho vyzkoušet]({{ site.baseurl }}{% link _pages/kde-ziskat.md %}).
